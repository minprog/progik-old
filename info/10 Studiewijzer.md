# Programmeren voor Informatiekunde

*Versie: September 2016*

In deze cursus leer je over programmeren. Je krijgt een stevige basis in Python, zodat je in vervolgcursussen en na je studie goed uit de voeten kunt met het maken van prototypes. Je oefent veel met dataverwerking. Ondertussen krijg je ook de basis van informatica mee, zodat je breed georiënteerd bent en stevig in je schoenen staat als je in een team gaat werken aan het ontwikkelen van interactieve systemen.

## Contact

Stuur een mail naar <progik@mprog.nl> of spreek je assistent of docenten aan.
Voor uitzonderingen en persoonlijke afspraken moet je altijd een mail sturen.

Martijn Stegeman  
*coördinator*  
mail: <stegeman@uva.nl>

Bob Diertens  
*docent*

Tim Doolan  
*docent*
mail: <t.f.doolan@uva.nl>

## Leerdoelen

We willen graag dat je leert om snel prototypes te maken van programma's, zodat je ideeën zonder veel moeite kunt uittesten. Daarbij leggen we de nadruk op dataverwerking.

* Je kunt uitleggen hoe een computer werkt en gebruikt kan worden om problemen
  door te rekenen en informatie te beheren.

* Je kunt een idee voor een programma omzetten naar werkende code, opgedeeld in
  functies.

* Je kunt bij Python bijgeleverde bibliotheken gebruiken in je eigen
  programma's.

* Je kunt programma's overzichtelijk en beter leesbaar maken door een
  consistente stijl toe te passen.

* Je kunt programmeerfouten opsporen en verbeteren: syntaxfouten in de code en
  logische fouten in de achterliggende algoritmes.

## Verwachtingen

* We verwachten dat je altijd vóór de eerste bijeenkomst van de week je huiswerk hebt gedaan en dat
  je je vragen bespreekt met je assistent.
  
* We verwachten dat je je uiterste best doen om ten minste alle opdrachten volledig te proberen te maken. Dit vinden we belangrijker dan dat alles precies correct werkt.

* We verwachten dat je 6 uur per week aanwezig bent bij je computerpractica. Mocht je een practicum missen door ziekte, dan is er een mogelijkheid tot
  inhalen op vrijdag (alleen bij tijdige ziekmelding).

  Als je uitstekend werk levert en vroeg klaar bent, kun je de staf verzoeken om vrijstelling van
  de aanwezigheidsverplichting. Je moet daarvoor je opdrachten van de week aan je werkgroep-assistent laat zien.
  Als de assistent je opdrachten goedkeurt, krijg je vrijstelling voor de rest van de werkcolleges van de week.
  
* We verwachten dat je, als het nodig is, op vrijdag naar het laatstekanspracticum komt. De staf kan je hiervoor, in goed overleg, uitnodigen.

* We verwachten dat je de feedback over je opdrachten gebruikt om de opdrachten van de volgende
  week beter te maken, zodat je niet alleen leert programmeren, maar ook goed programmeren.

Mocht je in de problemen komen met het vak en het tempo, zorg dan dat je meteen contact opneemt.
Als het gaat om persoonlijke problemen of andere onvermijdelijke zaken, zijn we altijd bereid te
zoeken naar oplossingen.

## Eindcijfer

Het eindcijfer is gebaseerd op de tussencijfers die je verdient bij de wekelijkse opdrachten. Het tentamen moet voldoende gemaakt worden, maar is verder niet van invloed.
